{	
"sn25.1:0.1":	"संयुत्त निकाय २५।१ ",
"sn25.1:0.2":	"१। चक्खुवग्ग ",
"sn25.1:0.3":	"चक्खुसुत्त ",
"sn25.1:1.1":	"सावत्थिनिदानं। ",
"sn25.1:1.2":	"“चक्खुं, भिक्खवे, अनिच्चं विपरिणामि अञ्ञथाभावि; ",
"sn25.1:1.3":	"सोतं अनिच्चं विपरिणामि अञ्ञथाभावि; ",
"sn25.1:1.4":	"घानं अनिच्चं विपरिणामि अञ्ञथाभावि; ",
"sn25.1:1.5":	"जिव्हा अनिच्चा विपरिणामी अञ्ञथाभावी; ",
"sn25.1:1.6":	"कायो अनिच्चो विपरिणामि अञ्ञथाभावि; ",
"sn25.1:1.7":	"मनो अनिच्चो विपरिणामी अञ्ञथाभावी। ",
"sn25.1:1.8":	"यो, भिक्खवे, इमे धम्मे एवं सद्दहति अधिमुच्चति—अयं वुच्चति सद्धानुसारी, ओक्कन्तो सम्मत्तनियामं, सप्पुरिसभूमिं ओक्कन्तो, वीतिवत्तो पुथुज्जनभूमिं; ",
"sn25.1:1.9":	"अभब्बो तं कम्मं कातुं, यं कम्मं कत्वा निरयं वा तिरच्छानयोनिं वा पेत्तिविसयं वा उपपज्जेय्य; ",
"sn25.1:1.10":	"अभब्बो च ताव कालं कातुं याव न सोतापत्तिफलं सच्छिकरोति। ",
"sn25.1:2.1":	"यस्स खो, भिक्खवे, इमे धम्मा एवं पञ्ञाय मत्तसो निज्झानं खमन्ति, अयं वुच्चति: ‘धम्मानुसारी, ओक्कन्तो सम्मत्तनियामं, सप्पुरिसभूमिं ओक्कन्तो, वीतिवत्तो पुथुज्जनभूमिं; ",
"sn25.1:2.2":	"अभब्बो तं कम्मं कातुं, यं कम्मं कत्वा निरयं वा तिरच्छानयोनिं वा पेत्तिविसयं वा उपपज्जेय्य; ",
"sn25.1:2.3":	"अभब्बो च ताव कालं कातुं याव न सोतापत्तिफलं सच्छिकरोति’। ",
"sn25.1:2.4":	"यो, भिक्खवे, इमे धम्मे एवं पजानाति एवं पस्सति, अयं वुच्चति: ‘सोतापन्नो अविनिपातधम्मो नियतो सम्बोधिपरायनो’”ति। ",
"sn25.1:2.5":	"पठमं। "
}	
